---
title: Ep.7 - Generazione Dad
date: 2021-04-30
lunghezza: 41
hero: "/images/dadCopertina.jpeg"
excerpt: “A chi potrà mai servire un pc a casa. -cit”
authors:
  - quelli_del_blog
---

<!--more-->

\
\
\
\
\
Pochi giorni fa le scuole hanno finalmente riaperto. Soprattutto hanno riavviato le lezioni in classe, in presenza. È complicatissimo parlare di Scuola senza tirare in ballo tanti altri argomenti perché è un servizio essenziale: un riferimento per i giovani, per le famiglie, per la società. La Scuola ci obbliga a riflettere sul futuro di tutti. Non a caso il piano di investimenti della Ue per il rilancio dell'economia è stato definito "Next generation". Perché guarda avanti e richiama la necessità di investire sul futuro, quindi sulle nuove generazioni.

## Play/Pause

{{< spreaker "https://www.spreaker.com/episode/44574825"  "episode_id=44574825" "Ep.7 - Generazione Dad" "https://open.spotify.com/show/7EtEpSn3lajSeJkIRSKI6z" >}}

## Relazioni a distanza

A Scuola si formano amicizie che durano nel tempo. Riaprire le scuole significa ricostruire non solo il filo dell'apprendimento e della formazione, ma il tessuto sociale. Un'esigenza che non può venire risolta attraverso la Didattica a distanza, la famosa Dad, che si avvale delle tecnologie digitali. Varie sono, infatti, le criticità: dalle famiglie che non possedevano sufficienti strumenti tecnologici, all’esclusione dei rapporti umani che, più di tutto, hanno bisogno di essere coltivati.

## Scuola d'estate? Ni.

Gli studenti sarebbero favorevoli ad attività di potenziamento delle materie per i compagni che hanno avuto difficoltà nel seguire la Dad, oltre a seguire percorsi educativi. Assolutamente contrari, invece, alla proposta di proseguimento del programma di studi, opzione che renderebbe vano, a loro dire, lo sforzo di aver seguito le lezioni da casa e che rappresenterebbe un sacrificio troppo grande da sopportare, dopo un anno di chiusure forzate per gli studenti e per i professori.

## "Mamma mi accompagni tu stamattina a scuola?"

Infine c'è il tema dei trasporti. Per tutti quelli che non hanno la fortuna di poter andare a scuola facendo due passi, il problema è notevole: spesso sugli autobus le norme anti-Covid non vengono rispettate, gli orari d’ingresso ed uscita sono coincidenti per molte classi, l'affollamento delle autolinee è un dato di fatto. Così diventa praticamente impossibile rispettare le regole di capienza e quindi di distanziamento. Inoltre, le riaperture dello scorso 26 aprile hanno mostrato il fianco di nuovo allo stesso problema. Se a settembre-ottobre eravamo ancora in emergenza, ad aprile il problema è diventato cronico, decretando purtroppo una sconfitta organizzativa.

## A.S. 2021/2022.

La sfida per il prossimo anno è palese: tornare tutti in presenza. E non si parla solo di benefici sull’apprendimento e didattica, ma soprattutto a livello di benessere psicologico e sociale. Ritrovare la serenità nelle aule scolastiche sarà l'esame più importante del prossimo anno, oltre alla Maturità.
